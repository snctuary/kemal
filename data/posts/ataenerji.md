---
title: "Atatürk Enerjisi"
publish_at: 2022-05-15
snippet: Her birey ana-babasından genetik özellikler aldığı gibi, çevresinden de enerjiler yüklenerek yetişir.
---

Her birey ana-babasından genetik özellikler aldığı gibi, çevresinden de enerjiler yüklenerek yetişir.
Babam Selanik göçmeni, sarışın mavi gözlü bir Atatürk hayranı idi. Ben Ankara Yenişehirde, Güven Anıtı'nın biraz
ötesinde Atatürk'ün fotografçısı Cemal Işıksel'in apartmanında doğmuşum. Etrafımız Atatürk enerjisi ile dolu idi.
Yanımızda Kalaç apartmanında Atatürk'ün Almanya'ya eğitime gönderdiği Zooloji profesörü Mithat Tolunay ailesi
yaşardı, aile dostumuzdu, sık görüşürdük. Yine Kalaç apartmanında Atatürk enerjisi ile dolu Türkiye'nin ilk
kadın akrobasi pilotu Edibe Subaşı otururdu. Annemin ve teyzemin yakın arkadaşı idi. Yan komşumuz Ağaoğlu ailesi
vardı, kızları güzel piyano çalardı, Mozart'ın Türk Marşı'nı defalarca çalması için israr ederdim. Üst katımızda
ressam bir aile otururdu. Bir alt katta eski bakanlardan Namık Gedik ailesi vardı, oğulları Arda yüksek sesle
güzel şiirler okurdu, babam ona Çiçero adını takmıştı. Apartmanın girişinde Rum iki ortak Aleko ve Koço'nun Kamelya
çiçekçisi vardı, hergün takım elbise giyerler, saçları düzgün taranmış olurdu.

Anne ve babam devlet memurları idi, babam pazarları hava iyi olduğunda beni Atatürk'ün Çankaya köşküne götürür, müze
haline getirilen çalışma odalarını, kütüphanesini, kurtuluş savaşında kullandığı haritalar, dürbünler, çeşitli
bireysel silahlarını, kişisel eşyalarını, kendi tasarladığı giysilerini uzun uzun anlatırdı.

#### Aile aydınlık idi

Babam savaş yıllarında okulu bitirememiş, Istanbul'da otururlarmış, on yaş küçüğü amcamı çamurlu yollarda
sırtında taşıyarak Beyoğlu'ndaki İngiliz High School'a yazdırmış, götürüp getirmiş, sırf İngilizce öğrensin
diye. Annemin ailesi Kafkaslar'dan Osmanlının son döneminde Adana'ya göç etmiş, dedem o yöredeki Evkaf Müdür imiş,
iki dayım ve teyzem harp yıllarında okuyamamışlar, dayılarım kurtuluş savaşına katılmışlar. Dedem en küçük çocuğu
annemi Adana'daki Amerikan Kız Koleji'ne yazdırmış, mezuniyet sonrası tek başına Istanbul'a gelip Yüksek İktisat
okulun bitirmiş. Dedem teyzeme müzik öğretmeni tutmuş, çok güzel ud çalar ve Türk Sanat Müziği şarkıları söylerdi.
Makas ile cam kesmeyi suyun içinde ondan öğrendim.

Biz iki kardeş Atatürk'ün kurduğu Türk Eğitim Derneğinin Ankara Kolejinde okuduk, tarih coğrafya gibi derslerin yanısıra
bütün dersler İngiliz öğretmenlerce verilirdi, her yıl değişik amaçlı 6-7 İngilizce dersler okuduk. Babam "bir lisan, bir insan"
diye bizi yetiştirdi. İngilizce bilmenin yararını bütün yaşamım boyunca gördum.

Keza eşimin ailesi de aydınlık idi, eşimin babası Ticaret Mahkemesi Reisliği yapmış bir Atatürk hayranı idi, annesi
meslek okulunda dikiş öğretmenliği yapmış aydınlık insanlardı. Diyeceğim o ki, hem ailemden
gelen aydınlık enerjisi, hem de Atatürk'ün enerjisi ile doluyum, bundan sonraki paylaşımlarıma da "Atatürk Enerjisi ile"
diyerek başlamaya karar verdim.

Atatürk ile kalın.
